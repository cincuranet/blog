---
title: "Kindle (International) – další (2.) zkušenosti"
date: 2009-11-02T15:01:01Z
tags:
  - Amazon Kindle
redirect_from: /id/230994/
category: none
layout: post
---
Asi před týdnem jsem popisoval [první zkušenosti s Kindlem][1]. To jsem ho měl v ruce sotva den, takže všechny neduhy a neergonomické vlastnosti musely přijít logicky později.

Dobrá zpráva je, že mě Kindle pořád baví a stále myslím, že je to skvělé zařízení (a služba). Rozhodně nelituji. Doufám, že mezinárodní nabídka se bude jen rozrůstat.

Ale teď k těm horším stránkám:

Tloušťka: Kindle je tenký a to je naprd. Když ležíte nebo i sedíte, nejde pořádně čapnout jednou rukou, je to nepohodlné. Knížka je přeci jen tlustší a lépe se drží. Nicméně možná to vyřeší nějaký obal (kterému ale zatím odolávám).

Displej resp. okraje: Toto souvisí s předchozím. Knížku chytnete kdekoli za stránku a když jste v místě, prostě prst přesunete. Jenže na Kindlu by byl displej za chvíli totálně upatlanej. Ještě že jsou kolem displeje rozumné okraje.

Nabíjení: Na můj vkus trvá nabíjení dlouho, asi tak tři hodiny. Docela nepříjemné, když si chcete číst a jste omezeni kabelem.

Naopak pozitiva, která jsem "objevil":

Čtu každou chvíli a čtu více věcí najednou, podle chuti - zařízení si pamatuje, kde jsem skončil a e-ink čte se opravdu pohodlně. I se zapnutým GSM modulem, každodenním stažením novin a sporadickým mrknutím do Kindle Storu, vydrží Kindle čtyři dny (pokud jsem síť vypnul, úbytek baterie se zpomalil odhadem 3×).

Doručování novin je nádhera, škoda, že nelze (zatím) najít nic co by více pokrývalo lokální dění. Ale i tak lze třeba v New York Times najít dobré články.

Nákup knih je trochu omezen. Některé tituly nejsou pro Evropu (kde mám Kindle registrován) dostupné. Takže, buď se s tím smíříte, nebo změníte adresu a budete "podvádět".  Jinak jakmile máte aktivní 1-Click payment, nakupujete bez problému a knížka je opravdu do minuty stažena. Díky ukázkám z knih se dá docela dobře rozhodnout před koupí. Nicméně zatím všechny ukázky co jsem zkusil, obsahovaly několik počátečních stránek, což u jedné knížky znamenalo vidět jen copyright-bla-bla-bla na začátku a pak obsah.

Jak jsem již psal, ze čtení displeje nebolí oči, ale chce si to mentálně na princip jeho fungování zvyknout. Protože fakticky nesvítí, nemá smysl Kindle vytahovat ve tmě. ;) A stejně tak protože je to elektronické zařízení, ne papír/kniha, mrholení atp. mu nesvědčí.

Konverzi dokumentů jsem zkoušel primárně z PDFka. Jednak už vytvořené jinými nebo moje, do kterého jsem vložil např. text z webové stránky. Převod funguje dobře, dokonce i dvousloupcová sazba je z 99% pořádku. Nepozorností jsem si nevšiml, že z DOCu není převod označen jako experimentální (pouze PDF a DOCX) a tedy pokud chcete něco do Kindlu dostat, je užitečnější poslat to v DOCu, je-li to možné, výsledek je lepší než z PDF. Zatím veškerá konverze rychlá, do minuty.

Systém placení bych řekl je nastaven rozumně, aspoň co jsem mohl vyzkoušet. Platíte jen při nákupu knihy její cenu, event. předplatné novin. A $0.99 za 1MB při doručení konvertovaného dokumentu bezdrátově, megabajty se zaokrouhlují nahoru a platby pod $5 se agregují.

Pokud máte dotaz, opět jsou komentáře k dispozici.

[1]: {{ site.address }}{% post_url 2009-10-24-230972-kindle-international-prvni-zkusenosti %}
