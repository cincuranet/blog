---
title: |-
  Kindle (International) - první zkušenosti
date: 2009-10-24T08:56:52Z
tags:
  - Amazon Kindle
layout: post
---
Kindle konečně včera dorazil, takže jej nyní mám necelých 24 hodin a ještě musíme odečíst spánek. Poznatky jsou tedy zatím povrchní.

Nejprve obrázek.

Porovnání Kindlu s běžnou kreditní kartou:

[![Porovnání Kindlu s běžnou kreditní kartou]({% include post_i_link post=page name="kindle_1_thumb.jpg" %})][1]

Kindle je jednoduchý – za dvě, tři hodiny zmáknete 99% funkcí, včetně vyzkoušení. Tlačítka jsou jasná a ovládání jednoduché, přímočaré. Žádné složité nastavování. Je třeba se připravit, že primárně je to zařízení „pro čtení", takže vše se točí kolem toho – nečekejte nic dalšího.

Zařízení je fakticky čistě bílé, obávám se, že po čase používání dostane povrch docela zabrat. Což mě přivádí k myšlence, že obal bude asi fakt nutnost. Nejprve jsem jej neobjednal, ale pokud Kindle hodláte používat „všude", ochrana bude rozhodně vhodná (minimálně pro vršek).

Do sítě se bez problému přihlásil. Samozřejmě jsem zkusil nakoupit hned přes Kindle Store. :) Mimochodem za procházení Kindle Storu se neplatí, i když samozřejmě data tečou. Noviny i knížky jdou bez problémů. Koupíte, 1-Click payment pořeší platbu a během chvíle je obsah v zařízení (případně lze načtení vynutit).

PDFka, HTML stránky i DOC lze do zařízení dostat přes konverzi emailem – pošlete soubory na danou adresu, a buď za poplatek přijdou přes Whispernet nebo zadarmo mailem zpět a můžete je nahrát do zařízení přes USB. Kindle je vidět jako další disková jednotka.

Jediné co jsem (zatím) objevil, že nefunguje, je brouzdání po internetu v experimentálním prohlížeči. Nicméně je to i uvedené na stránkách Amazonu, takže jsem to spíš zkoušel „co kdyby". Text-to-Speach a přehrávání MP3 funguje bezvadně, ale o tom Kindle asi není ...

Čtení je ukrutně pohodlné. A to jsem posledních osm let četl všechno z displeje notebooku – skripta, PDF knížky, články, různé papery. Začínám věřit těm oslavným hláškám o znovuobjevení čtení. Začetl jsem se a skončil až po hodině a půl, když jsem si uvědomil kolik je hodin. Regulovat jde velikost písma a počet slov na řádek (udělají se větší okraje). Obrázky vypadají rozumně. 16 odstínu šedi stačí i na screenshot Visual Studia, aby člověk poznal o co tam jde. Diakritika není problém. Zdrojáky jsou čitelné, někdy je akorát odsazování pryč, ale to se dá přežít.

Navigace je velmi pohodlná. V knihách lze skočit na začátek, na obsah, po kapitolách (nebo obecně to co tvůrce specifikoval jako dělení) a samozřejmě po stránkách. V novinách na začátek, na kategorie, po článcích a opět po stránkách. Pokud mělo vaše PDF obsah s „odkazy", konverze je zachová a můžete se z obsahu dostat rovnou na vybranou kapitolu.

Také jsem pochopil ten tlustý okraj kolem displeje. Na první pohled to vypadá skutečně jako plýtvání místem, ale později jsem pochopil, že to místo je krásně připravené na chycení rukou, případně položení palce. Možná by mohl být menší (a možná je vynucen konstrukčním řešením displeje), nicméně maximálně tak o půl centimetru.

Jinak se Kindle nabijí přes USB (u mě asi 2,5 hodiny do plna, ale nebyl prázdný) a v balení jsem dostal i americkou zástrčku (tedy u nás úplně na nic).

Po prvním dni nelituji koupi. Pokud rádi nebo hodně čtete, Kindle je jednoznačně dobrá volba. Uvidíme, co bude dál. :)

Máte-li libovolný dotaz, využijte komentářů.  V případě, že budu znát odpověď (nebo to budu moci zkusit, vyfotit, ...), odpovím. A také můžete navštívit stránky [Kindle][2].

Zobrazení kódu (původně byl barevný):

![Zobrazení kódu (původně byl barevný)]({% include post_i_link post=page name="kindle_2.jpg" %})

Obrázek (IE se Silverlight aplikací s tlačítky):

![Obrázek (IE se Silverlight aplikací s tlačítky)]({% include post_i_link post=page name="kindle_3.jpg" %})

[1]: /i/230972/kindle_1.jpg
[2]: http://www.amazon.com/kindle